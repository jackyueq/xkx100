                        棋诀
                                     刘仲甫

棋者，意同于用兵，故叙此四篇，粗合孙吴之法。古人所谓“怯
敌则运计乘虚，沉谋默战于方寸之间，解难排纷于顷刻之际。动
静迭居，莫测奇正，不以犹豫而害成功，不以小利而妨远略”。
此非见溲闻者，能议其仿佛耳。

                    一曰布置

盖布置棋之先务，如兵之先阵而待敌也。意在疏密得中，形势不
屈；远近足以相援，先后可以相符。（逼近势子，有拆三、四之
着，势虽大而易攻。至于尖飞之类，力虽牢而路促。拆二之意，
得其中也。）若入他境，或于六三、三六下子，（谓此有三用：
四二斜飞入角，九三拆二归还；六五单开入腹。）及九三、十三
之着，思不执一，进退合宜。诀曰：“远不可太疏，疏则易断；
近不可太促，促则势羸。”正谓此也。善棋者不困于此，使困在
彼；势壮在己，势羸在人。此乃为格。

                    二曰侵袭

棋路无必成，棋无必杀，乘机制变，不可豫图。且布置已定，则
强弱未分，形势鼎峙，然后侵凌之法得已行乎期间，必使应援相
接、勾落相连，多方以拥逼，迤逦而侵袭。（侵袭者，近角跷、
间、夹、斡之类是也。拥逼者，因势取力是也。）侵袭若行，则
彼路不得不促；拥逼渐急，则彼势不得不羸。俟乎忿而先动，则
视敌而索其情，观动而制乎变。此谓善应者也。

                    三曰用战

用战之法，非棋要道也。不得已而用之，则务在廉慎以守封疆，
端重而全形势。封疆善守，则在我者实矣；形势能全，则在我者
逸矣。夫以实击虚，以逸待劳，则攻必破，战必克矣。

                    四曰取舍

取舍者，棋之大计。转战之后，孤棋隔绝，取舍不明，患将及矣。
盖施行决胜谓之取，弃子取势谓之舍。若内足以豫奇谋，外足以
隆形势，纵之则莫御，守之则莫攻，如是之棋，虽少可取保之。
若内无所图，外无所援，出之则愈穷，而徒益彼之势，守之则愈
困，而徒壮彼之威，如是之棋，虽多可舍而委之。

